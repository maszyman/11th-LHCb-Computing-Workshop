Szanowni Państwo, zaprezentuję wyniki mojej rozprawy doktorskiej zatytułowanej "Analiza femtoskopowa korelacji barionów w ultrarelatywistycznych zderzeniach ciężkich jonów zarejestrowanych przez ALICE".

Rozpocznę od przedstawienia stanu wiedzy dotyczącego tematyki rozprawy doktorskiej. Według chromodynamiki kwantowej, czyli współczesnej teorii silnych oddziaływań, kwarki i gluony będące cząstkami elementarnymi,  występują w stanach związanych tworząc cząstki zwane hadronami, które dzielą się na mezony złożone z 2. kwarków walencyjnych i bariony złożone z 3. kwarków walencyjnych. Jednak np. w warunkach odpowiednio wysokich temperatur, przewiduje się istnienie plazmy kwarkowo-gluonowej, czyli stanu, w którym kwarki i gluony nie są związane w hadronach, lecz mogą propagować się w całej objętości zajmowanej przez układ. Sposobem na wytworzenie QGP są zderzenia ciężkich jonów przy ultrarelatywistycznych energiach. <NEXT> W wyniku takich reakcji, pokrywające się fragmenty jąder tworzą gęsty układ kwarków i gluonów o wysokiej temperaturze. Układ ten następnie rozszerza się i ochładza. Analiza danych doświadczalnych wskazuje na obecność efektów kolektywnych jakim podlega stworzony układ, a wyniki eksperymentów są powszechnie opisywane w ramach modelu hydrodynamicznego. W kolejnym etapie ewolucji układu kwarki i gluony łączą się tworząc hadrony. Mogą one ze sobą oddziaływać modyfikując swoje pędy oraz skład układu. W szczególności możliwe są rozpady nietrwałych cząstek, a także możliwe są m.in. procesy anihilacji, w których w wyniku oddziaływania np. protonu z antyprotonem powstaje kilka mezonów pi. Moment, w którym gęstość układu jest dostatecznie mała, aby oddziaływania zakończyły się, nazywany jest wymrożeniem. Analiza eksperymentalna jest swego rodzaju inżynierią odwrotną, gdyż na podstawie badania cząstek w stanie końcowym, rejestrowanych w detektorach próbuje się uzyskać informację o stanie początkowym, w szczególności o fazie QGP.

Jednym z eksperymentów zajmujących się badaniem plazmy kwarkowo gluonowej jest eksperyment ALICE prowadzony na LHC, czyli Wielkim Zderzaczu Hadronów w laboratorium CERN. LHC znajduje się w kołowym tunelu o obwodzie 27 km. Jest on synchrotronem, który przyspiesza przeciwbieżne wiązki protonów lub ciężkich jonów. Wiązki te przecinają się w 4 miejscach wokół których zbudowano odpowiednie układy detekcyjne. Są to eksperymenty ATLAS i CMS, zajmujące się m.in. poszukiwaniem bozonu Higgsa, LHCb specjalizujący się w badaniu asymetrii między materią i antymaterią oraz ALICE, czyli <NEXT> A Large Ion Collider Experiment, tzn eksperyment zderzeń ciężkich jonów. Służy on przede wszystkim badaniom QGP. W eksperymencie uczestniczy ok. 1600 naukowców z 40 krajów, w tym grupa z WF PW. Cechą wyróżniającą ALICE są unikalne możliwości identyfikacji cząstek wyprodukowanych w badanych reakcjach. Układ detekcyjny ważący 10 tys ton i mierzący niemal 7000 metrów sześciennych znajduje się w miejscowości SGP we Francji.

W zderzeniach ciężkich jonów o najwyższych osiąganych obecnie energiach, powstaje do 2 tysięcy cząstek naładowanych. Ich rekonstrukcja i identyfikacja stanowi ogromne wyzwanie eksperymentalne. Przedstawiona tu wizualizacja prezentuje przykład zarejestrowanego w eksperymencie ALICE zderzenia jąder ołowiu o energii w środku masy na parę nukleonów przekraczającej 5 TeV. Widoczna jest duża gęstość śladów cząstek wyprodukowanych w reakcji, w widoku 3D oraz w płaszczyznach prostopadłej i równoległej do osi wiązek. Chciałbym dodać, iż jednym z moich obowiązków jako członka kolaboracji ALICE był rozwój i utrzymanie oprogramowania służącego do tworzenia takich wizualizacji zderzeń.

Bardziej szczegółowym tematem mojego doktoratu jest femtoskopia, jedna z technik wykorzystywanych do badania zderzeń ciężkich jonów. Polega ona na analizie korelacji par cząstek o małym pędzie względnym. <NEXT> Źródłem korelacji są efekty wynikające ze statystyki kwantowej (w przypadku cząstek identycznych) oraz oddziaływań silnych i kulombowskich. <NEXT> Femtoskopia pozwala wyznaczać czasowo-przestrzenną charakterystykę źródła cząstek powstającego w zderzeniach ciężkich jonów. <NEXT> Może być także wykorzystana do wyznaczania parametrów oddziaływania silnego. <NEXT> Procedura przeprowadzana w analizie femtoskopowej jest następująca. W eksperymencie mierzona jest funkcja korelacyjna w funkcji pędu względnego pary, której oczekiwany kształt wynika z postaci funkcji falowej pary a także funkcji emisji opisującej źródło cząstek powstałe w zderzeniu. <NEXT> Funkcja falowa zawierająca informacje o statystyce kwantowej i oddziaływaniach w stanie końcowym jest w pełni znana, możliwe jest wyznaczenie parametrów funkcji emisji zakładając pewną jej postać funkcyjną (np. jako odchylenie standardowe funkcji Gaussa), <NEXT> w przeciwnym przypadku istnieje możliwość oszacowania parametrów oddziaływań w stanie końcowym wprowadzając pewne założenia odnośnie funkcji emisji.

W szczególności, w mojej pracy częstym przypadkiem była analiza par, w których oddziaływania silne były jedynym źródłem korelacji femtoskopwej. <NEXT> Wówczas funkcja falowa pary jest złożeniem fali płaskiej i fali sferycznej, gdzie f jest amplitudą oddziaływania silnego. <NEXT> W przybliżeniu zasięgu efektywnego, amplituda ta jest dana następującym wzorem, zależnym od parametrów oddziaływania silnego, tj. długości rozpraszania i zasięgu efektywnego. Szczególnie interesującym mnie w rozprawie parametrem jest część urojona długości rozpraszania opisująca efekt anihilacji. <NEXT> Następnie, jeśli założymy postać funkcji opisującej źródło w formie rozkładu Gaussa otrzymujemy ostatecznie funkcję korelacyjną zależną od parametrów oddziaływania silnego i rozmiaru źródła cząstek, która może być dopasowana do danych doświadczalnych celem wyekstrahowania tych parametrów. Wynik ten wykorzystywany przeze mnie w rozprawie został uzyskany przez prof. Lednickiego i prof. Lyuoboshitza.

Jeśli chodzi o umiejscowienie mojej pracy w dziedzinie fizyki zderzeń ciężkich jonów, to chciałbym podkreślić znaczenie moich wyników dla kilku zagadnień. Po pierwsze, produkcja protonów w eksperymentach na LHC okazała się być niższa niż przewidywana w modelach termicznych, które opisywały z dużą dokładnością wyniki przy niższych energiach. <NEXT> Możliwym wyjaśnieniem tego efektu zaproponowanym w kilku niedawnych pracach jest zjawisko anihilacji par barion-antybarion w fazie rozpraszania. Jeśli to prawda, efekt ten powinien być widoczny w mierzonych korelacjach par barion-antybarion, gdyż anihiliacja jest przejawem oddziaływania silnego, a więc żródłem korelacji femtoskopowej. Stwarza to możliwość pomiaru parametrów tych oddziaływań, które nie są znane dla wielu typów par, a następnie użycie ich do modelowania fazy rozpraszania. <NEXT> Należy podkreślić, iż oddziaływania barionów są jednym z fundamentalnych zagadnień w teorii chromodynamiki kwantowej. W szczególności oddziaływania barion-antybarion, które zawierają efekt anihilacji,  są zmierzone w dedykowanych eksperymentach jedynie dla par pp, pn, pd.

Kolejnym istotnym znaczeniem wyników mojej pracy jest uzupełnienie pomiarów promieni femtoskopowych otrzymanych dla mezonów π i K. Dzięki pomiarom dla par protonów i antyprotonów można uzyskać szeroki zakres tzw. masy poprzecznej. Zależności promieni  od masy poprzecznej dla mezonów, a także inne typy analiz w fizyce zderzeń ciężkich jonów wskazują na obecność efektów kolektywnych jakim podlega materia stworzona w tych reakcjach. Wyniki te są dobrze opisywane w ramach modelu hydrodynamicznego. Wyniki tej rozprawy pozwalają zweryfikować przewidywaną przez model zależność promieni od masy poprzecznej dla par protonów i antyprotonów będących najlżejszymi barionami. <NEXT> Ponadto, w eksperymencie STAR zmierzono korelacje par proton-lambda oraz proton-antylambda w zderzeniach Au-Au o energii 200 GeV. <NEXT> Nieoczekiwanie promień femtoskopowy dla układu pΛ okazał się być 50% większy niż dla pΛ. Zostało to uznane jako wewnętrznie sprzeczne i jest niezgodne z przewidywaniami modelu hydrodynamicznego i pomiarami dla innych typów par cząstek.

Rozwiązaniem tej zagadki zaproponowanym w mojej pracy są tzw. korelacje rezydualne. Można je zdefiniować jako femtoskopową korelację par cząstek pierwotnie wyprodukowanych w zderzeniu, które ulegają rozpadowi do cząstek wtórnych, rejestrowanych ostatecznie w detektorze. Przykład ilustruje sytuację w której ze źródła cząstek powstałego w zderzeniu emitowane są dwa protony i lambda, która następnie rozpada się na proton i ujemnie naładowany pion. W detektorze rejestrowane są więc 3 protony i pion. Badając  korelacje par protonów istnieje zatem prawdopodobieństwo, iż część z nich jest skorelowana z powodu femtoskopowej korelacji między pierwotną cząstką lambda i pierwotnym protonem. Oczywiście efekt ten może zachodzić dla innych typów cząstek, jak np. Lambda, Sigma, Ksi i Omega. <NEXT> Aby efekt ten był obserwowalny, muszą być spełnione jednocześnie następujące warunki. Po pierwsza zachodzić powinna silna korelacja femtoskopowa cząstek pierwotnych. Następnie, pęd rozpadu musi być porównywalny z szerokością efektu femtoskopowego. Poza tym oczywiście, musi istnieć znacząca frakcja cząstek wtórnych w próbce doświadczalnej.

Przedstawię teraz główne cele mojej rozprawy. Pierwszym z nich było przeprowadznie analizy femtoskopowej dla par barion-(anty)barion zarejestrowanych w zderzeniach Pb–Pb o energii w środku masy na parę nukleonów √s NN =2.76 TeV zebranych przez eksperyment ALICE. Na podstawie tej analizy przeprowadzono weryfikację modelu hydrodynamicznego zderzeń ciężkich jonów poprzez wyznaczenie zależności promieni femtoskopowych od masy poprzecznej. Kolejnym celem było określenie możliwości wyznaczenia parametrów oddziaływania silnego dla par barion-antybarion metodą femtoskopową i oszacowanie ich wartości dla par pΛ. Aby możne było zrealizować przedstawione cele konieczne było stworzenie nowatorskiego formalizmu do analizy efektu korelacji rezydualnych.

Przejdę następnie do przedstawienia wyników pracy. Rozpocznę od zaprezentowania stworzonego formalizmu korelacji rezydualnych. Dla ustalenia uwagi zakładam, iż interesującym nas układem jest para proton-antylambda, lecz zarówno proton jak i antylambda mogą pochodzić z rozpadów innych cząstek, pierwotnie wyprodukowanych w zderzeniu. Funkcja, która może być dopasowana do zmierzonych korelacji pΛbar uwzględniająca wkłady rezydualne przedstawia się następująco. <NEXT> Jest ona zależna od względnej frakcji par pLamBar, złożonych z cząstek pierwotnych oraz <NEXT> frakcji takich par pLamBar, w których co najmniej jedna cząstka pochodzi z rozpadu. Frakcje te mogą zostać oszacowane na podstawie symulacji w modelach zderzeń ciężkich jonów. <NEXT> Pierwsza z frakcji określa wkład rzeczywistej funkcji korelacyjnej pLam, <NEXT> podczas gdy frakcje lamxybar określają wkłady funkcji rezydualnych wyrażonych w funkcji pędu względnego pary pLam. Konieczna jest więc odpowiednia transformacja funkcji korelacyjnej opisującej korelacje rezydualne. Na wykresie znajduje się przykład wyniku takiej transformacji. Linią ciągłą zaznaczona jest teoretyczna funkcja korelacyjna układu proton-antylambda, natomiast przerywanymi funkcje rezydualne, np. funkcja wynikające z korelacji femtoskopowej układu lambda-antylambda, wyrażona w funkcji pędu względnego pary wtórnej proton-antylambda.

Wykorzystując przedstawiony formalizm zrewidowano nieoczekiwane wyniki eksperymentu STAR analizując ponownie korelacje pal. Bazując na symulacjach, wśród zmierzonych przez STAR par pal znajduje się istotna frakcja par rezydualnych (np. pierwotny proton i Λ z rozpadu Σ 0 stanowią 11%, a pary „pierwotne” stanowią jedynie 15%). <NEXT> Biorąc pod uwagę efekt korelacji rezydualnych zgodnie z zaprezentowanym formalizmem, promień femtoskopowy okazuje się być większy niż wartość opublikowana przez eksperyment STAR. <NEXT> Wynik ten jest zgodny z pomiarem dla p$\Lambda$. Dodatkowo, otrzymana wartość części urojonej długości rozpraszania dla p$\overline{\Lambda}$ jest dodatnia. Co więcej, wartość ta okazuje się być zgodna z danymi dla układu pap. <NEXT> Wynik ten pokazuje, iż korelacje rezydualne są niezbędne do poprawnego opisania korelacji barion-antybarion. Wprowadzony formalizm umożliwia pomiar parametrów oddziaływania silnego dla par barion-antybarion.

Omówię następnie wyniki otrzymane w ramach analizy eksperymentalnej przeprowadzonej w eksperymencie ALICE. W pracy badałem wyniki zderzeń jąder ołowiu o energii w środku masy na parę nukleonów równej 2.76 TeV. <NEXT> Najważniejsze detektory wykorzystywane w analizie to ITS, czyli Wewnętrzny system detekcji torów cząstek służący m.in. do znajdowanie wierzchołka reakcji. <NEXT> Ponadto, kluczowym detektorem w ALICE jest Komora projekcji czasowej (TPC) pozwalająca na rekonstrukcję śladów cząstek i ich identyfikację, tzn. określenie czy dany ślad to np. pion, kaon lub proton. Mierząc średnią energię strat na jonizację w funkcji pędu cząstki otrzymuje się rozkład pozwalający rozróżnić cząstki o różnych masach co widać na przedstawionym wykresie. <NEXT> Identyfikację cząstek o dużych pędach wspomaga detektor czasu przelotu TOF, który pozwala na pomiar prędkości cząstki w funkcji jej pędu, a zatem wydedukowanie masy tej cząstki jak pokazano na wykresie. <NEXT> Natomiast detektor VZERO służy jako układ wyzwalania i pozwala określić centralność zderzenia, czyli miarę przekrycia jąder w chwili zderzenia oraz kąt płaszczyzny reakcji.

W pracy przeprowdziłem analizę femtoskopową dla par protonów i antyprotonów. Cząstki te były identyfikowane na podstawie sygnałów z TPC i TOF, które przedstawiono na pokazanym tu wykresie przedstawiającym zależność sygnałów zmierzonych w detektorach TPC i TOF w odniesieniu do wartości teoretycznych. Wybrana metoda identyfikacji cząstek oraz zakresy pędu poprzecznego i pseudopospieszności cząstek zostały ustalone tak, aby uzyskać możliwie wysoką czystość próbki przy zachowaniu dużej statystyki niezbędnej w analizie femtoskopowej. <NEXT> Proces rekonstrukcji sygnałów z detektora może prowadzić do powstania niepożądanych efektów zlewania się i fragmentacji śladów, które należało wziąć pod uwagę wybierając pary cząstek wolne od tych efektów. <NEXT> Ostatecznie zmierzono funkcje korelacyjne układów proton-proton oraz antyproton-antyproton w 3. zakresach centralności zderzenia oraz 2. zakresach pędu poprzecznego pary. Przykład funkcji apap w pełni zgodnej z funkcją pp znajduje się na wykresie. Zawiera on również dopasowaną funkję teoretyczną sparametryzowaną przez rozmiar źródła cząstek. <NEXT> Widoczny efekt korelacyjny jest zdeterminowany przez statystykę Fermiego-Diraca, oddziaływania silne i odpychanie kulombowskie. Kombinacja tych efektów opisuje maksimum rozkładu dla q ≈ 40 MeV/c, ale nie wyjaśnia obecności szerokiej korelacji ok. 0.1 GeV/c. <NEXT> Efekt ten może być jednak wyjaśniony zakładając obecność korelacji rezydualnych z układu pΛ.
 
Wyniki promieni femtoskopowych dla par pp i apap okazały się zgodne. Porównano je z wcześniej otrzymanymi w ALICE wynikami dla mezonów  pi i K na wykresie pokazującym zależność od centralności zderzenia oraz masy poprzecznej. Obserwuje się oczekiwany wzrost promieni femtoskopowych (dla pionów, kaonów i protonów) dla zderzeń bardziej centralnych wskazujący, że rozmiar źródła cząstek w stanie końcowym jest tym większy im bardziej centralne jest zderzenie. <NEXT> Ponadto, Promienie maleją z rosnącą masą poprzeczną, zgodnie z hipotezą istnienia przepływu kolektywnego. <NEXT> Promienie zgodne z przewidywaniami modelu hydrodynamicznego HKM.

W ramach danych eksperymentu ALICE zmierzono również funkcje korelacyjne układów proton-antyproton, proton-antylambda, antyproton-lambda w 3. zakresach centralności zderzenia. <NEXT> W przypadku pap efekt korelacyjny jest zdeterminowany przez przyciąganie kulombowskie dla małego pędu względnego oraz oddziaływania silne czyli anihiliację objawiącą się w ujemnej korelacji w szerokim zakresie pędu względnego. <NEXT> W przypadku pal i apl, mamy do czynienia jedynie z efektami oddziaływania silnego i zmierzona funkcja korelacyjna odpowiada przewidywanej ujemnej korelacji wynikającej z obecności efektów anihilacji w tym układzie. <NEXT> Do przedstawionych funkcji korelacyjnych dopasowano funkcję uwzględniającą korelacje rezydualne zgodnie z przedstawionym wcześniej formalizmem. Otrzymane dla tych danych promienie femtoskopowe są zgodne w ramach niepewności systematycznej z wynikami otrzymanymi dla lżejszych cząstek. Wyniki wskazują również na fakt, iż spośród parametrów oddziaływania silnego, metoda ta jest czułą jedynie wartość części urojonej długości rozpraszania opisującej zjawisko anihilacji. Otrzymane wartości są zgodne z wynikami otrzymanymi dla danych eksperymentu STAR. 

Podsumowując, w rozprawie przeprowadzono analizę femtoskopową dla par barion-(anty)barion zarejestrowanych w zderzeniach Pb–Pb  zebranych przez  eksperyment ALICE.  <NEXT> Wyznaczone promienie femtoskopowe w funkcji masy poprzecznej i centralności zderzenia dla par barionów okazały się zgodne z trendem obserwowanym dla mezonów oraz z przewidywaniami modelu hydrodynamicznego. <NEXT> W rozprawie wykazano ponadto, iż efekt korelacji rezydualnych jest kluczowy dla poprawnego opisania obserwowanych funkcji korelacyjnych par barionów, a w konsekwencji do wyznaczenia promieni femtoskopowych i parametrów oddziaływania silnego. <NEXT> Stworzony formalizm analizy korelacji rezydualnych umożliwia oszacowanie parametrów oddziaływania silnego dla par barion-antybarion, dla których nie są one znane. W szczególności, w pracy przedstawiono oszacowania wartości części urojonej długości rozpraszania dla par pal i apl.

------------------------------------------------------------------

Należy zauważyć, że skala czasowa oddziaływań silnych cząstek wyprodukowanych w zderzeniu to 10 −23 s, natomiast część mierzonych w detektorze cząstek może pochodzić z rozpadów cząstek pierwotnych poprzez oddziaływanie słabe, których skala czasowa to 10 −10 s. <NEXT> Zatem funkcja falowa pary powinna zostać obliczona dla względnego pędu i położenia cząstek pierwotnych, natomiast funkcja korelacyjna w eksperymencie jest mierzona względem pędu względnego cząstek wtórnych. <NEXT> Konieczna jest więc odpowiednia transformacja funkcji korelacyjnej opisującej korelacje rezydualne. Do uzyskania macierzy transformacji pędu względnego wykorzystano model Therminator. Przykład transformacji znajduje  się na wykresie. Linią ciągłą zaznaczona jest teoretyczna funkcja korelacyjna układu proton-antylambda, natomiast przerywanymi funkcje rezydualne, np. funkcja wynikające z korelacji lambda-antylambda, w którym lambda rozpadła się na proton rejestrowany w detektorze.
